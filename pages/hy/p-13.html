<div class="page-wrapper-fix page-article-page" id="page13">
    <p>Արդյունքում դիմեց բարեկամներից մեկին, ասաց, որ ուզում է աշխատել։ Բարեկամը փոքր բիզնես ուներ, և տղային առաջարկեց
        աշխատել հենց իր մոտ, քանի որ իրենց ծառայությունների պատվերները կտրուկ աճել էին։ Տղան ուրախացավ, շատ ուրախացավ․․․
    </p>
    <p>Ամեն ինչ լավ կլիներ, բացառությամբ, որ աշխատանքը  սգո պարագաների արհեստանոցում էր: Տղա: Տասնվեց տարեկան: Հրաշքով
        փրկվել է պատերազմից: Եղբայրն ու հայրը ՝ առաջնագծում: Մայրիկը հիվանդ է: Եվ նա դագաղներ է պատրաստում:
        <br>Չգիտեմ՝ ինչպես եմ ապրելու այս ամենի հետ:
    </p>
    <p class="date">Նոյեմբերի 8, 2020</p>
    <p class="stars">***</p>
    <p>Պատերազմ, ապաստարաններ, ռմբակոծություններ: Չկան մեքենաներ, տաքսիներ կամ ավտոբուսներ: Մի քանի օր է
        ռմբակոծություններն  այնքան շատ են, որ անհնար է դուրս գալ ապաստարանից: Մի անգամ հայրս եկավ ինձ մոտ, և մենք
        գնացինք հիվանդանոց` մայրիկիս տեսնելու:
        <br>Նա  բուժքույր է և «ապրում» է հիվանդանոցում: Ես խնդրեցի հայրիկիս, որ ինձ հասցնի Սիվիլնեթի գրասենյակ:
        Սեպտեմբերի 22 -ին՝ իմ օպերատոր և ամենամոտ ընկեր Լևոնի ծննդյան օրն էր: Ես նրան ձկներ էի նվիրել, և հիմա նրանք մեր
        գրասենյակում են ապրում: Ռմբակոծությունների տակ էլ մենք շարունակում էինք գնալ նրանց կերակրելու։
       </p>
</div>