<div class="page-wrapper-fix page-article-page" id="page12">
    <p>Մեզ միշտ թվում է, որ պատերազմը միայն  ուրիշների հետ կարող է տեղի ունենալ։ Նույնիսկ երբ մեզ դրանից ընդամենը հինգ
        րոպե է բաժանում։ Կյանքը բաժանվել է երկու մասի․ պատերազմից առաջ և հետո։ Պատերազմի օրագիր պահելը իմ կյանքի
        ամենաարժեքավոր գործը եղավ։</p>
    <p class="stars">***</p>
    <p>Ուզում եմ ձեզ պատմել մի ընտանիքի և տասնվեցամյա մի տղայի մասին։ Եղբայրը ծառայում էր բանակում, իսկ հայրը կամավոր
        մեկնեց պատերազմ։ Տղան մոր և քրոջ հետ մեկնեց Երևան։ Ապրում են բարեկամների մոտ։ Ֆինանսապես առանձնապես ապահովված
        չեն։ Իրենց հետ կարողացել են վերցնել մի քանի հագուստ ընդամենը։ Բայց ինչքա՞ն կարելի է այդպես ապրել։ Մայրը վատառողջ
        է․ պետք է ՄՌՏ հետազոտություն անել, դեղեր գնել․․ Քույրը 17 տարեկան է։ Ցանկանում էին նրան ուսման ուղարկել, բայց նա
        վախենում է տնից դուրս գալ։ Միգուցե սթրեսից, միգուցե, որ հագնելու բան չունի․․ Երիտասարդ աղջկա մոտ նման
        մանրուքները լուրջ բարդույթներ կարող են ծնել։ Եվ մեր պատմության հերոսը որոշեց աշխատանք գտնել և ողջ
        պատասխանատվությունն իր վրա վերցնել։ Փնտրում էր, փնտրում էր գիշեր-ցերեկ, ոչ ոքի ոչինչ չէր ասում։ </p>
    <p>Արդյունքում դիմեց բարեկամներից մեկին, ասաց, որ ուզում է աշխատել։ Բարեկամը փոքր բիզնես ուներ, և տղային առաջարկեց
        աշխատել հենց իր մոտ, քանի որ իրենց ծառայությունների պատվերները կտրուկ աճել էին։ Տղան ուրախացավ, շատ ուրախացավ․․․
    </p>

</div>